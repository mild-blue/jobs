# Nabídka pracovních příležitostí v Mild Blue

Jsme startup zaměřený na vývoj chytrých řešení ve zdravotnictví. Máme několik projektů na pomezí umělé inteligence 
a medicíny (s jedním jsme nedávno vyhráli [hackathon](https://www.seznamzpravy.cz/clanek/uz-zadni-heparinovi-vrazi-vyvojari-dali-kalkulacku-leku-do-mobilu-130797))
a hromadu práce, kterou už nestíháme. Níže je seznam pracovních pozic, které v současnosti
poptáváme. U každé pozice je stručný popis činnosti i typ člověka, kterého asi hledáme. U technických pozic je vždy 
uveden seznam technologií, se kterými aktuálně pracujeme. Neznamená to ale, že tyto technologie musíte perfektně 
ovládat a ani že jiné používat nechceme či nebudeme. Nejen v tomto jsme opravdu flexibilní.

Z obecných předpokladů určitě chceme přiměřenou znalost angličtiny (neboť spolupracujeme i se zahraničními subjekty) 
a především abychom si lidsky sedli. To ale stejně nelze poznat dřív než při osobním (nebo v dnešní době alespoň online)
setkání, proto se nám ozvěte, i když jste na seznamu tu Vaši pozici nenašli.

Nicneříkající fráze o dynamickém kolektivu, motivujícím platovém ohodnocení, firemních benefitech apod. si klidně přečtěte 
v inzerátech nějakého korporátu. O nás se více dozvíte na našem [webu](https://mild.blue), některé projekty jsou veřejně dostupné 
zde na [Githubu](https://github.com/mild-blue) a případně nám rovnou napište na [jobs@mild.blue](mailto:jobs@mild.blue). 

Všechny pozice jsou v současné chvíli kompletně remote, nicméně v blízké budoucnosti plánujeme mít kanceláře v Praze. 

## Frontend developer
### Náplň práce
* Vývoj frontendové části webových a mobilních aplikací.
* Průběžné vylepšování interního webu.
* Pomoc s UI/UX.

### Technologie
* Angular
* TypeScript
* Ionic framework
* Cokoliv dalšího, co dává smysl (React, Vue, Svelte, …)

### Koho hledáme
Pozice není vhodná pro úplného juniora, ale jinak nemá žádná omezení. Očekáváme spíš částečný úvazek, 
ale práce máme hodně, takže se nebráníme ani fulltime.
  

## Biomedicínský vývojář
### Náplň práce
* Kombinace znalostí z programování a (bio)medicíny v souvislosti s:
    * vývojem mobilních aplikací;
    * vývojem backendu zdravotnických aplikací;
    * přípravou dat a podkladových materiálů pro vědecké publikace.

### Technologie
* Python
* Kotlin  
* Ionic framework
* EKG, zobrazovací metody, imunogenetika


### Koho hledáme
Ideální kandidát umí programovat a zároveň má znalosti z medicíny a především zájem o tyto dvě oblasti. Obory jako 
biomedicínské inženýrství na FBMI, FEL či FIT ČVUT zní jako ty `správné`, ale rozhodně nejsou podmínkou.
Pozici si v současnosti představujeme na částečný úvazek a jako vhodnou pro studenty. Ale určitě najdeme dostatek 
práce i pro seniory na plný úvazek.

## Backend developer
### Náplň práce
* Vývoj backendových částí aplikací pro medicínu.
* Aplikace metod AI a strojového učení.
* Adekvátní množství devops a engineeringu obecně.
* Agile development.

### Technologie
* Python
* Kotlin
* Postgres  
* Docker, Kubernetes
* Computer Vision, neuronové sítě, klasifikátory
* Pravděpodobně brzy spoustu dalšího

### Koho hledáme
Vývoj backendu je hlavní náplní naší práce, a proto na tuhle pozici hledáme klidně několik lidí. Náš 
tým je aktuálně tvořen čtyřmi seniorními vývojáři a rádi jej rozšíříme o dalšího seniora, ideálně šikovnějšího 
než my. Máme ale prostor i pro juniory, kteří mají ochotu učit se a posouvat se dál. Klidně i pro studenty a na částečný 
úvazek. Určitá minimální úroveň programování je nutná, praxe a zkušenosti rozhodně výhodou, stejně jako znalosti AI a 
strojového učení.


## Marketing / HR / Administrativa
### Náplň práce
* Zaštítění neprogramovací části našich projektů.
* Správa sociálních sítí.
* Příprava propagačních materiálů.
* Podpora týmu vývojářů, komunikace s klienty, subdodavateli, úřady.
* Tvorba obsahu na web a blog, copywriting.
* Zajištění administrativy a podpůrných činností.
* Přímá spolupráce s CEO.

### Koho hledáme
S rostoucí velikostí našich projektů a jejich počtem roste i množství neprogramovacích činností s nimi spojených. Na jedné
straně je to hlídání termínů, komunikace se zákazníky, zajištění administrativy, daňové a účetní záležitosti, objednávky, 
fakturace a celá řada dalších drobností. Na straně druhé pak prezentace našich výsledků i společnosti jako takové navenek, 
tedy například správa sociálních sítí, tvorba marketinových materiálů, reprezentace společnosti vůči potenciálním klientům 
či zaměstnancům, tvorba obsahu webu/blogu, vyhledávání nových obchodních příležitostí.

Část úkolů by mohla odpovídat i popisu `sekretářka`, ale asi nechceme někoho, kdo bude jenom vařit kafe (konec konců, stejně 
zatím nemáme kanceláře, kde by toto bylo možné). Přeci jen dosud valnou většinu všech těchto věcí dělá CEO 
(ano, jsme malá firma) a celá řada z nich vyžaduje poměrně velkou kreativitu, schopnost rozhodovat se a vymýšlet neobvyklá řešení.

Naše představa je začít spolupráci na částečný úvazek, pracovní náplň postupně vyprofilovat podle reálné situace a 
časem samozřejmě přejít na plný úvazek, nicméně není to podmínkou. Klidně lze rovnou začít na fulltime. Obecně si 
dovedeme představit poměrně široké spektrum vhodných kandidátů a přizpůsobit pozici tak, abychom maximalizovali průnik
našich požadavků a Vašich dovedností.

